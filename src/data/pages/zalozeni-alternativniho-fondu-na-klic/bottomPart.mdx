## **Pro koho je založení alternativního fondu?**

Založení alternativního investičního fondu podle § 15 ZISIF (zákon č. 240/2013 Sb., o investičních společnostech a investičních fondech) je vhodné pro osoby, které mají zájem vykonávat podnikatelskou činnost spočívající ve správě majetku jiných osob, jež je **srovnatelná s obhospodařováním investičního fondu**. 

Jedná se o jednoduchý způsob správy majetku investorů, který, oproti klasickým investičním fondům, **nepodléhá regulaci a dozoru České národní banky (ČNB)**, jako jiné investiční fondy, a je pouze u ČNB registrován. Oproti klasickým investičním fondům se alternativní fond (minifond) vyznačuje nízkými požadavky na administraci, jednoduchostí založení a rychlostí při procesu registrace u ČNB.

Pro alternativní investiční fondy je zásadní, že **nemohou činit veřejnou nabídku k investování peněžních či jiných prostředků**. Nabídka investování může být pouze neveřejná. Tím se rozumí nabídka s užšími vazbami mezi alternativním fondem a osobou, které je nabízena možnost investovat. Alternativní investiční fond může mít maximálně 20 retailových investorů, přičemž větší počet je považován za veřejné nabízení a legislativa ho neumožňuje, ledaže by se jednalo o kvalifikované investory, kterými jsou osoby investující více než 125 000 euro. 

## **Kolik finančních prostředků mohou alternativní fondy spravovat?**

**Alternativní investiční fondy nesmí spravovat majetek přesahující 500 000 000 euro (pět set milionů eur)** anebo 100 000 000 euro (sto milionů eur), jestliže alternativní fond užívá k obhospodařování majetku pákový efekt. 

Nutno podotknout, že **alternativní fondy nesmí dělat obecně cílené marketingové kampaně**, jelikož v takovém případě se to považuje za oslovování veřejnosti, což je zakázáno, resp. značně omezeno. Alternativní investiční fond může své služby nabízet pouze individuálně. Oslovit veřejnost je možné pouze tehdy, je-li z reklamního sdělení patrno, že cílí výhradně na kvalifikované investory.

## **Založení alternatiního investičního fondu – krok za krokem**

**1)**	V prvním kroku je nezbytné zřídit subjekt, který bude figurovat jako správce alternativního fondu. Nejjednodušším a nejčastějším způsobem je založení společnosti s ručením omezeným; často se lze ale setkat i se společností akciovou. Dříve bylo možno, aby byl správce alternativního fondu i fyzická osoba, tato možnost je však od 13. 8. 2017 zákonem vyloučena. Zároveň je nutné, aby správce měl zaregistrované sídlo v České republikce (§ 15 odst. 2 ZISIF).

**2)**	Dále je nezbytné vytvořit investiční strategii a návrh investiční smlouvy a další přílohy žádosti, které se předkládají spolu s žádostí o registraci České národní bance.

**3)**	Jakmile má budoucí alternativní fond vše připraveno, podává se žádost o zápis do evidence vedené ČNB. **Vyřízení žádosti lze očekávat v rámci 1 týdne**.

## **Jak probíhá řízení o zápisu alternativního fondu u ČNB?**

Řízení je zahajováno na návrh budoucího alternativního fondu. Návrh se podává výhradně v elektronické podobě v českém jazyce, lze jej podat i na základě plné moci.

Zápisem dochází ze strany ČNB k evidenci alternativního fondu; nejedná se o povolovací řízení, jehož výsledkem je udělení licence. 

## **Jak dlouho trvá než ČNB alternativní investiční fond zaregistruje?**

Jestliže žádost obsahuje veškeré požadované informace a splňuje požadavky, **ČNB zapíše alternativní fond do seznamu do pěti pracovních dnů** ode dne, kdy ji byla žádost doručena. Náš aktuální rekord nejrychlejší registrace do seznamu ČNB jsou 2 dny od podání žádosti.

K uvedené lhůtě je nutné připočíst čas na přípravu veškeré dokumentace, která se podává společně s žádostí. Časové rozmezí se odvíjí dle náročnosti a pohybuje se zhruba v řádu týdnů.


## **Co od Vás budeme potřebovat k založení alternativního fondu?**

**K registraci alternativního fondu u ČNB od vás budeme potřebovat:**

-	**identifikaci právnické osoby** obhospodařující peněžní prostředky od investorů; Pokud ještě nemáte právnickou osobu, rádi ji pro Vás založíme;

-	informace o typu investic a **třídě aktiv**, do kterých máte v úmyslu investovat;

-	předpokládanou hodnotu spravovaného majetku **(NAV – net asset value)**;

-	informace pro vytvoření **investiční strategie**, případně investiční strategii, pokud ji máte již vyhotovenou,

-	informace podrobnějšího charakteru k podmínkám a **modelu správy investic** za účelem přípravy **investiční smlouvy**.

## **Kam dál?**

- <a href="https://www.15zisif.cz/alternativni-investicni-fond" target="_blank">Co je to alternativní investiční fond?</a>
- <a href="https://www.15zisif.cz/povinnosti-spravce-fondu" target="_blank">Povinnosti správce fondu</a>
- <a href="https://www.15zisif.cz/reporting-cnb" target="_blank">Reporting ČNB</a>
- <a href="https://www.15zisif.cz/aml-povinnosti" target="_blank">AML povinnosti</a>
- <a href="https://www.15zisif.cz/priprava-kid-dle-narizeni-priips" target="_blank">Příprava KID dle nařízení PRIIPs</a>
- <a href="https://www.15zisif.cz/investicni-smlouva" target="_blank">Investiční smlouva</a>
- <a href="https://www.15zisif.cz/investicni-strategie" target="_blank">Investiční strategie</a>
- <a href="https://www.15zisif.cz/aktuality" target="_blank">Aktuality</a>
