## **Co je sdělení klíčových informací (PRIIPs)?**
 
Povinnost sdělit klíčové informace retailových zákazníkům (investorům) do českého právního řádu zavádí nařízení Evropského parlamentu a Rady (EU) č. 1286/2014 ze dne 26. listopadu 2014 o sděleních klíčových informací týkajících se strukturovaných retailových investičních produktů a pojistných produktů s investiční složkou (nařízení PRIIPs).

Nařízení PRIIPs (kromě dalších) doplňuje nařízení Komise v přenesené pravomoci (EU) 2017/653 ze dne 8. března 2017, kterým se doplňuje nařízení Evropského parlamentu a Rady (EU) č. 1286/2014 o sděleních klíčových informací týkajících se strukturovaných retailových investičních produktů a pojistných produktů s investiční složkou stanovením regulačních technických norem týkajících se prezentace, obsahu, kontroly a úpravy sdělení klíčových informací a podmínek pro splnění požadavků na poskytnutí těchto sdělení (tzv. RTS).
 
## **Co obsahuje KID?**
 
Povinnost sdělit klíčové informace týkajících se retailových investičních produktů zavazuje tvůrce či prodejce investičního produktu k tomu, aby **koncovým investorům poskytl komplexní, avšak nejvíce třístránkový (A4), dokument shrnující klíčové informace (tzv. KID) o konkrétním produktu**.

Účelem této úpravy je samozřejmě posílení ochrany retailového investora, vylepšení jeho rozhodování a výběru investice. Sdělení klíčových informací, kromě jiného, obsahuje určení investora, pro kterého je produkt určen, rizikový profil, výnosový profil, náklady investičního produktu a informace o tom, kde lze podat stížnosti.

KID je konkrétně určen k tomu, aby **investor lépe porozuměl chování produktu a byl schopen ho srovnat s jinými obdobnými investičními produkty, a to na základě informovaného rozhodnutí**. To vše bezplatně. Jedná se o určitou standardizaci poskytování informací o investičních produktech a umožnění jejich srovnání retailovou částí investorů. 
 
Legislativa určuje formu, podobu, strukturu, jazyk i možnosti uveřejnění KID, stejně tak jako povinnost ho aktualizovat či poskytnout investorům předsmluvní informace týkající se produktu. Obsah KID zahrnuje jak slovní část popisu investičního produktu, tak i kvantitativní informace popisující a vyjadřující jeho výkonost či riziko, které daný produkt nese.
 
## **Je pořízení dokumentu KID pro minifondy povinné?** 

Ano, tato povinnost je stanovena nařízením PRIIPs a její neplnění může být sankcionováno.

**S přípravou KID Vám rádi pomůžeme a poradíme**. Rádi pro Váš minifond připravíme KID, včetně všech prohlášení, v souladu s předepsanou formou a se všemi povinnými oddíly, což Vám pomůže zmenšit riziko udělení správní sankce za nedodržení nařízení EU. 

