## **Pro koho je založení minifondu?**

Založení minifondu podle § 15 ZISIF (zákon č. 240/2013 Sb., o investičních společnostech a investičních fondech) je vhodné pro osoby, které mají zájem vykonávat podnikatelskou činnost spočívající ve správě majetku jiných osob, jež je **srovnatelná s obhospodařováním investičního fondu**. 

Jedná se o jednoduchý způsob správy majetku investorů, který, oproti klasickým investičním fondům, **nepodléhá regulaci a dozoru České národní banky (ČNB)**, jako jiné investiční fondy, a je pouze u ČNB registrován. Oproti klasickým investičním fondům se alternativní fond (minfond) vyznačuje nízkými požadavky na administraci, jednoduchostí založení a rychlostí při procesu registrace u ČNB.

Pro minifondy je zásadní, že **nemohou činit veřejnou nabídku k investování peněžních či jiných prostředků**. Nabídka investování může být pouze neveřejná. Tím se rozumí nabídka s užšími vazbami mezi minifondem a osobou, které je nabízena možnost investovat. Minifond může mít maximálně 20 retailových investorů, přičemž větší počet je považován za veřejné nabízení a legislativa ho neumožňuje, ledaže by se jednalo o kvalifikované investory, kterými jsou osoby investující více než 125 000 euro. 

## **Kolik finančních prostředků mohou minifondy spravovat?**

Minifondy nesmí spravovat majetek přesahující 500 000 000 euro (pět set milionů eur) anebo 100 000 000 euro (sto milionů eur), jestliže minifond užívá k obhospodařování majetku pákový efekt. 

Nutno podotknout, že minifondy nesmí dělat obecně cílené marketingové kampaně, jelikož v takovém případě se to považuje za oslovování veřejnosti, což je zakázáno, resp. značně omezeno. Minifond může své služby nabízet pouze individuálně. Oslovit veřejnost je možné pouze tehdy, je-li z reklamního sdělení patrno, že cílí výhradně na kvalifikované investory.

## **Založení minifondu – krok za krokem**

1)	V prvním kroku je nezbytné zřídit subjekt, který bude figurovat  jako správce minifondu. Nejjednodušším a nekčastějším způsobem je založení společnosti s ručením omezeným; často se lze ale setkat i se společností akciovou.

2)	Dále je nezbytné vytvořit investiční strategii a návrh investiční smlouvy a další přílohy žádosti, které se předkládají spolu s žádostí o registraci České národní bance.

3)	Jakmile má budoucí minifond vše připraveno, podává se žádost o zápis do evidence vedené ČNB. Vyřízení žádosti lze očekávat v rámci jednotek týdnů, ale z naší praxe se setkáváme i s mnohem kratšími lhůtami – náš aktuální rekord nejrychlejší registrace do seznamu ČNB jsou 3 dny od podání žádosti.

## **Jak probíhá řízení o zápisu minifondu u ČNB?**

Řízení je zahajováno na návrh budoucího minifondu. Návrh se podává výhradně v elektronické podobě a pouze v českém jazyce, lze jej podat na základě plné moci.

Zápisem dochází pouze k evidenci minifondu; nejedná se o povolovací řízení k oprávnění obhospodařovat majetek. 
