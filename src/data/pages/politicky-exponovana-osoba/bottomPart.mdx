## **Zjistil jsem, že klient je PEP, jak mám dále postupovat?**

V tomto případě se uplatní zvláštní postup – tzv. zesílená identifikace a kontrola klienta dle § 9a zákona proti praní špinavých peněz

Zároveň je třeba upozornit, že povinná osoba v rámci obchodního vztahu s PEP je povinna přijmout též přiměřená opatření ke zjištění původu (veškerého) majetku politicky exponované osoby.

Ustanovení § 9 odst. 2 písm. d) AML zákona totiž **výslovně stanoví**, že kontrola klienta zahrnuje v rámci obchodního vztahu s PEP též přiměřená opatření ke zjištění původu jejího majetku.

Přestože metodický pokyn Finančního analytického úřadu č. 7 – Opatření vůči politicky exponovaným osobám umožňuje povinným osobám, aby si své klienty se statusem politicky exponované osoby dále rozčlenili podle nižší/vyšší míry rizika do dalších podskupin tak, aby jednotlivá opatření byla přiměřená rizikovosti klienta PEP, **nelze u těchto klientů na výše uvedenou povinnost zcela rezignovat** a zjišťovat pouze zdroj peněžních prostředků nebo jiného majetku, kterého se obchod nebo obchodní vztah týká.

Rozčleněním klientů PEP podle nižší/vyšší míry rizika lze pouze korigovat hloubku provádění jednotlivých opatření, což v praxi znamená, že u klientů PEP s nízkým rizikem ML/TF je dostačující např. čestné prohlášení klienta, u klientů PEP s vyšším rizikem je třeba při zjišťování původu jeho majetku využít i další informační zdroje (např. daňové přiznání apod.). Nejen způsob, ale také rozsah zjišťování původu majetku PEP bude odrážet rizikově orientovaný přístup povinné osoby.

Je třeba zdůraznit, že i přes stanovení nízké míry rizika ML/TF u některých klientů PEP je třeba k této skupině osob přistupovat se zvýšenou obezřetností, jelikož tyto osoby mohou představovat potenciálně vyšší riziko spojené s legalizací výnosů z trestné činnosti a financováním terorismu.

V této souvislosti je třeba připomenout, že dle § 15 odst. 2 AML zákona **povinná osoba neuskuteční obchod s politicky exponovanou osobou, a to ani v rámci obchodního vztahu, pokud jí není znám původ peněžních prostředků nebo jiného majetku užitého v obchodu**.


## **Je člen zastupitelstva obce politicky exponovaná osoba (PEP)?**

**Není, neboť funkce zastupitele obce nezakládá status PEP.**

Seznam funkcí PEP, jenž je přílohou č. 1 Metodického pokynu FAÚ č. 7 ze dne 9. 10. 2020, obsahuje **všechny veřejné funkce, které jsou v České republice považovány za významné a které zakládají status PEP** (jedná se o taxativní, tedy uzavřený výčet). Tento seznam zastupitele obce jakožto PEP **neoznačuje**.

Pokud jde o vedoucí představitele územní samosprávy, z těchto jsou za PEP považovány pouze následující osoby:
    - primátor,
    - náměstek primátora,
    - tajemník magistrátu,
    - ředitel Magistrátu hlavního města Prahy,
    - hejtman,
    - náměstek hejtmana,
    - ředitel krajského úřadu,
    - starosta obce s rozšířenou působností
